TV-kanalernas design på nätet
=================================
Jag fortsätter den inslagna vägen och analyserar de tre största TV-kanalernas webbplatser, det vill säga svt.se, tv4.se och dplay.se/kanaler/kanal5.

Metod
-----------
Jag utgår från några av de 20 principerna/elementen beskrivna av Mary Stribley i artikeln Design Elemnts & Principles. Artikeln ger tydliga definitioner av de olika principerna/elementen, även om den inte ger någon tydlig åtskillnad mellan designprinciper och designelement.

Webbplatsernas mål och syfte
---------------------------------
Alla tre webbplatserna förstärker det material som de sänder på TV. SVT och TV4 har också en löpande nyhetsrapportering som får stort utrymme. Den ambitionen saknar Kanal 5.

Allmän design
---------------------
På SVT står nyhetsmaterialet i förgrunden. Känslan när man kommer in är att det är en webbplats för nyheter och den ligger stilmässigt nära dagstidningars webbplatser med nyhetspuffar som följer efter varandra när man scrollar ner.

Förstasidan på Kanal 5 domineras helt av bildlänkar till respektive TV-program. Det finns i stort sett ingen text på förstasidan utöver rubriker och länktexter.

Även TV4 domineras av bild- och videolänkar numera, även på nyheterna. På den tiden jag själv arbetade där var det betydligt mer textmaterial. Kontrasten från den tiden är påfallande.

Jag har tidigare konstaterat att SVT och TV4 ligger nära varandra färgmässigt. Det ger en ganska likartad känsla vid första anblick, men SVT har betydligt mycket mer text.

Hierarkier - skala och kontraster
------------------
Både TV4 och SVT framhäver en mindre del av deras enormt omfattande innehåll. TV4 gör det allra tydligast med en dominerande bild från ett tv-program högst uppe till vänster, medan det övriga materialet får ganska små block på förstasidan. Jag hade förväntat mig att nyhetstunga SVT tydligare skulle framhäva sin toppnyhet, men de har sina nyheter ganska jämnt utsmetade över sidan. Det finns en jämn rytm mellan stora och små nyhetspuffar. Hierarkin bygger snarast på att de viktigaste och färskaste nyheterna ligger överst.

Kanal 5 använder sig mindre av hierarkier. Materialet ligger huller om buller och har samma storlek även om det finns en viss gruppering i kategorier. Till saken hör att SVT och TV4 har särskilda play-webbplatser, och de liknar mer kanal 5 i utseendet. Det är stor skillnad mellan SVT och SVT Play, medan tv4.se blir allt mer lik TV4 Play. Frågan är om TV4 är på väg att skrota TV4 Play till förmån för en enda webbplats.

Grid
----------------
Både SVT och TV4 har en klar blockkänsla på sina webbplatser. Däremot så har jag svårt att se tydliga gridmönster. På TV4 hänger vissa delar ihop vertikalt medan andra delar är förskjutna bara lite grann i förhållande till det förmodade gridet. Kanal 5 har ett tydligt grid. Möjligen kan man kalla det övertydligt vilket gör att sidan känns statisk, men det kanske är medvetet.

Djup
---------------
Alla tre webbplatser utmärks av platt design. Det finns en svag skugga runt SVT:s artikelblock. Det ger en upplevelse av pappersrutor som klistrats upp på bakgrunden. På kanal 5 ligger den översta raden av videoklipp ovanpå den stora ingångsbilden, vilket ger en viss känsla av djup. När man hovrar över ett klipp så växer den rutan, vilket ger en upplevelse av att rutan stiger emot betraktaren.

Undersidor
-------------
SVT har en enhetlig design när det gäller nyheter/lokalt/sport. Sporten ser ut som nyheterna men allt som är rött är utbytt mot blått. När man sedan klickar sig vidare på den övriga menyraden kommer man till sidor med olika stil som ser ut som helt andra webbplatser. Dit hör SVT Play, barnkanalen och programtablån. Sidan Om webbplatsen påminner om nyhetssidan men har också flera annorlunda element som exempelvis ett mycket tydligt grid och en annan typografi.

TV4 har en enhetlighet förutom TV4 Play som ser annorlunda ut. Irriterande nog dirigeras man över till TV4 Play när man klickar på en videolänk, och jag har inte hittat någon väg tillbaka förutom att skriva in tv4.se igen i adressfönstret. Ännu ett tecken på att TV4 och TV4 Play borde bli ett.

Kanal 5 ger ett mycket enhetlligt intryck tillsammans med övriga kanaler inom Dplay-webbplatsen. Även här uppstår förvirring när man klickar på ett program, eftersom man hamnar i ett allmänt Dplay-gytter bestående av en mängd kanaler med exakt samma grafiska profil. Inte heller här lyckades jag komma tillbaka till kanal 5 utan att skriva in på nytt i adressfönstret. Faktiskt uppstår samma problem på SVT. Från SVT Play och Barnkanalen hittade jag ingen länk tillbaka till SVT. Det var svårt att hitta tillbaka även från andra undersidor. Väljer man exempelvis SVT Sport blir loggan en länk till SVT Sport. Från sporten hittar jag ingen länk som det står bara SVT på, och det tog en stund innan jag förstod att det var länken Nyheter som ledde till startsidan. Förvirrande!

Avslutning
-----------------
Alla tre webbplatserna ger ett proffsigt intryck, men de innehåller förvånansvärt många inkonsekvenser som försvårar för användaren. Min gissning är att webbplatserna är så omfattande att många olika  aktörer och redaktioner är inblandade i utvecklingen och drar åt olika håll, och att alla delar av respektive webbplatser inte utvecklas samtidigt.

Denna rapport är författad av Ingvar Lagerlöf.
