---
author: Ingvar
category:
    - mountainbike
    - gråväder
published: "2018-12-09"
---
Ensam på en stig i den stora skogen
==================================



[FIGURE src="image/flowstig.jpg" caption="Skapligt torrt på stigen trots mycket regn i november och december." alt="Mtb-cykel på stig i skogen"]

Efter två månader med ont (ischias?) i rumpa och lår och en veckas vabbande med den febrige sonen lyckades jag äntligen släpa ut cykeln i skogen denna söndag. Det var så efterlängtat att det får bli två blogginlägg om denna händelse. Dagen innan hade jag hämtat cykeln hos Etienne som servat min gaffel och bakdämpare, och jag passade på att byta framdäck för att få bättre fäste i blötan.

<!--more-->

Ibland känns det bra att bo precis vid Sörmlandsskogarna bästa cykelstigar. Stockholmsregionens största och bästa mtb-lopp Lida loop passerar nästan vid husknuten. Stigen på bilden ovan ingår i den 65 km långa slingan i skogen runt sjön Getaren.

##Men ska en cykelstig verkligen vara så slät? {#buckligare-stig}

[FIGURE src="image/flowstig.jpg?h=350&sharpen&crop=400, 560, 400, 0" class="left w50" caption="Stigen fortsätter åt vänster." alt="Mtb-cykel på stig i skogen"]

[FIGURE src="image/flowstig.jpg?h=350&sharpen&crop=140, 500, 610, 60" class="right w25" caption="Nyservad gaffel och nytt framdäck." alt="Mtb-cykel framifrån."]



Nä, den ska den förstås inte vara. Helst ska den klara barnvagnstestet, det vill säga det ska vara omöjligt att framföra en barnvagn längs stigen. Men det är kul att cykla ändå.

Cykel i skog kräver stor hänsyn till alla andra som är ute i skog och mark. Tyvärr verkar det uppstå en del konflikter mellan cyklister och andra - som tur är har jag inte hört av det just där jag håller till. För mig är det självklart att sakta ner och hälsa när jag möter fotgängare. Det händer ibland att jag ser cyklister i full fart på motionsspår. Helt obegripligt i mina ögon och hur tråkigt som helst. Vem vill cykla på utjämnad mark liksom?  

##Femtio nyanser av grådask {#kamera}

Och eftersom det ska bloggas följde en kamera med. Alltså min iPhone 8 som ändå alltid hänger med vart jag än ska. Trots att jag var ute vid 11-12-tiden på dagen var det nästan mörkt ute i duggregnet. Fördelen med det är att det inte fanns några skuggor som störde.

[FIGURE src="image/flowstig.jpg?w=500&sharpen&crop=500,250,0,0&f=grayscale" class="center" caption="I höstskogen är alla katter grå." alt="Skogsmark."]
