---
---
Redovisning kmom10
=========================
Jag har implementerat kraven 1, 3, 4 och 5.

##Krav 1
Jag valde att undersöka fackförbundspressens webbplatser. Kanske lite udda val, men det var för att jag själv jobbar i den sektorn och jag tänkte att denna analys därför kan vara ett stöd i mitt fortsatta arbete där. Jag valde att utgå från några av de principer/element som vi har använt i kursen. Det kändes som ett naturligt sätt att träna mer på och tillämpa de verktyg vi har lärt oss använda. I uppgiften ingick att genomföra undersökningen med aspekten aktuella trender, och jag har försökt att sätta min analys i det sammanhanget. Fackförbundspressen har knappast en drivande roll i webbutvecklingens framtid, men liksom övrig "gammelmedia" står den inför stora utmaningar. Tidningar har överlag en ganska traditionell design på nätet och det ska bli intressant att se om det blir några radikala förändringar framöver. Även om fackförbundspress kan kännas mossigt pekar besökssiffrorna uppåt för de jag känner till. Designmässigt finns det fortfarande mycket att göra om de ska bli fortsatt attraktiva.</br></br>
##Krav 3
Jag valde att göra en webbplats åt Bew Gorp. Ett skäl var det som nämndes i uppgiften, nämligen att den kan användas som bas till min personliga webbplats. Jag funderade ett tag på huruvida jag skulle kopiera min redovisningssida eller göra en ny installation. Med det första alternativet får man med sig alla verktyg som installerats under kursens gång men också en massa bråte från tidigare teman. Med det andra slipper man bråtet men det krävs också ominstallationer av verktyg. Jag valde att kopiera redovisningssidan för att slippa installationerna. </br></br>
Jag lade in ganska lite text på ettan. Jag fick inspirationen till det efter att ha tittat på amerikanska webbdesigners/programmerares personliga webbplatser. De har ofta ganska lite information om sig själva, ofta i rubrik- eller punktform med stort typsnitt inlagt i ett eller två block.</br></br>
Jag har själv fotograferat ett par av bilderna till bloggen. Min fru Hélène som fotar mer än vad jag gör var generös nog att dela med sig av ett stort antal bilder i min Google Drive. Jag gjorde sedan ett urval av dessa bilder. Bilderna är bearbetade med Cimage.</br></br>
Min favicon är en bild på en apelsin om någon undrar. Jag tyckte att en orange favicon kunde passa båda mina teman.
##Krav 4
Jag ville prova något helt annat än vad jag gjort tidigare under kursen, och det är ett skäl till att jag lade en stor bild över hela förstasidan. För att få till det bra valde jag att lägga den stora bilden som en bakgrundsbild i flashregionen. Bilden sätter förstås sin prägel på hela temat och styr bland annat färgvalet. Jag låter bilden ligga med olika förgrunder genom hela temat och skapar därmed både variation och igenkänning. </br></br>
Jag har försökt att göra ett ganska rent och harmoniskt tema. Det var också roligt att göra några animationer. Det kan vara lätt att ryckas med och göra animationer överallt bara för att det går, men för användarens skull är det bäst att låta bli. I det här fallet tycker jag att animationerna bidrar till mer lugn, men ofta är det nog tvärtom.
##Krav 5
Det är mycket serieläsande hemma just nu så det fick bli grunden till det andra temat. Det var inte så lätt att hitta någon bra serie med fria användarrättigheter, och jag blev därför glad när jag hittade den fina strippen med Ella Cinders. Enligt Wikipedia finns det ingen förnyad copyright på denna serie, så vi får hoppas att det stämmer. Serien ser ut att ligga som en traditionell flashbild, men eftersom jag gjorde första temat som jag gjorde var jag tvungen att löpa linan ut och och även lägga in denna bild som en bakgrundbild i flashregionen.</br></br>
Det här temat är lite medvetet casual. Typografin ger lite slängigt intryck men jag har valt typsnitten med omsorg just för att skapa det intrycket. Inte heller i detta tema kunde jag låta bli att göra en animation, denna gång när man hovrar över och klickar på menyvalen i headern.
##Allmänt
Det var ganska rimligt och väntat att en kurs som handlar om hur man designar en webbplats avslutas med att man får designa en webbplats. Jag tycker att det var roligare att göra detta nu än under de tidigare momenten i kursen. På de tidigare momenten när webbplatsen byggdes upp stegvis var man så beroende av vad man gjort momentet innan, och det var lite frustrerande att det var så svårt att backa bandet. Nu var det mycket lättare att planera hela upplägget från början och komma dit jag ville. Lite låst är man väl av ramverket men det är som det är.</br></br>
Jag kan inte påstå att projektet var svårt i teknisk mening, och verkligen inte om man jämför med Javascript-projektet. Det fanns inget som jag körde fast i och behövde hjälp med för att komma vidare. Arbetet fortlöpte i ganska jämn takt. Det svåra i detta projekt var snarare att tänka just i design och att släppa loss fantasin. Det är väl där som begränsningarna satt. Omfattningen får väl bedömas som rimlig, det beror mycket på en själv hur intrikata teman man vill bygga upp. Jag avstod från Krav 2 och 6 på grund av tidsbrist, men den tidsbristen har jag själv orsakat med arbete och familjeliv. Den orsakades inte av att uppgiften var för omfattande.
##Om kursen
Jag tycker att detta har varit en givande kurs. Det är absolut nödvändigt att ha lite designkunskaper även om man bara ska hålla på med programmering. Det gäller inte bara webbprogrammerare, även andra programmerare behöver väl ha någon slags känsla och förståelse för utformningen av det gränssnitt de jobbar med. Kursmaterialet och föreläsningarna var helt okej. Det här var den första kursen där jag tittat på allt videomaterial, även filmen som var taggad som extramaterial. Jag kände att jag behövde mycket input för att kunna göra en hygglig output. Ni lärare skötte det bra, men jag tror att det hade blivit ännu bättre om ni tagit in en specialist på design som föreläsare. Det hade tagit kursen en nivå till uppåt, och det tycker jag att man kräva av en högskoleutbildning. Jag ger trots allt kursen betyget 8 för det bra innehållet. Ta in en designlärare så kan ni hämta in betyget 10.
