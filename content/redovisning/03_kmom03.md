---
---
Redovisning kmom03
=========================

Jag tycker att det var positivt att arbeta med det vertikala gridet. Det blev enklare få till en mer harmonisk sida än tidigare, allt la sig fint och snällt där man ville ha det utan en massa padding och float. Sen krävs det nog lite mer planering än jag ägnade mig åt nu för att få ut en gridlayout ännu mer precist, men jag gissar att det är en träningssak. Det var första gången jag använde mig av grid och jag kan förstå att det har blivit så populärt.

Det horisontella gridet har nog mer potential i sig än det jag fick fram nu. Jag antar att det kräver lite längre sidor eller mer komplicerad struktur för att få ut något mer av det. Det blir också lite svårt när jag som nu använde samma grid-layout till alla mina sidor. Då ändras ju alla sidor samtidigt när jag stylar om en region, och när jag ändrade till något bra på en sida blev det halvdant på en annan. För att verkligen kunna använda det bra måste man kanske ha olika grid-style på olika undersidor, men så långt kom inte jag i alla fall.

Typsnitten kunde jag säkert ha ägnat mer tid åt. Det tar ganska mycket tid att få till tekniken när det är så mycket nytt, och tyvärr hinner jag inte med så mycket eftertanke när det gäller designen. Jag bestämde mig för att ha en serif-rubrik och en sans-serif i brödtext och annat, plus ytterligare en sans-serif i menyerna. Jag visste också att jag ville ha lite tunnare bokstäver. Jag provade mig fram bland Google fonts tills jag kände mig nöjd. Det finns så enormt många olika typsnitt, och jag brydde mig inte om att dyka ner i fontfamiljernas olika varianter. Det är överväldigande många ändå.

Jag tycker att det är bra att jobba med moduler, men nu fick jag inte responsive-modulen att fungera. När jag kompilerade fick jag bara felmeddelanden angående grid-kolumnerna. Så nu slängde jag in allt responsivt i layout-modulen istället. På frågan om vad jag känner inför LESS så vet jag inte vad jag ska svara. Frågan är säkert relevant för den som har jobbat med CSS i tio år och ska lära sig en ny teknik. Men för mig som lär mig CSS och LESS på samma gång är den frågan mindre intressant. Jag lär mig styla webbsidor, om det är med en eller två tekniker spelar mindre roll.

Jag tror att jag fick till responsiviteten hyfsat, förutom att den inte ligger i en egen modul. Med lite mer tid hade jag gjort den jämnare i övergångarna. Nu är det lite hoppigt på några ställen men jag kände mig tvungen att sätta punkt någonstans.

Mitt TIL för detta moment är jag har lärt mig hur man jobbar med en grid-layout.
